<h4 class="right"><a href="/bucovina">Inapoi</a></h4>

# Manastirea Sucevita

Date gererale:

* 70 de vietuitoare, viata de obste
* Hram: invierea Domnului, Schimbarea la Fata
* Acces: din Suceava, spre Radauti, pe DN2/E85, 35 km, stanga pe DN17A, prin Radauti si Marginea, 18 km
* Stareta: stavrofora Mihaela Cozmei
* Adresa: com. Sucevita, 727510, jud. Suceava

### Despre Manastirea Sucevita:

Manastirea Sucevita, cu hramul Invierea Domnului, a fost construita in ultimele decenii ale secolului al XVI-lea, cu cheltuiala familiei de boieri Movila. Traditia aseaza pe valea raului Sucevita, intre dealuri, o biserica din lemn si o schivnicie de pe la inceputul veacului al XVI-lea.

Primii sihastri de pe valea paraului Sucevita au fost ucenici ai Sfantului Daniil Sihastrul. Acesti sihastri se nevoiau sub Muntele Obcina Mare, unde mai tarziu si-au facut o mica biserica de lemn cu hramul "Schimbarea la Fata". Locul se numeste pana astazi "La Pustnici".
 
La inceputul secolului al XVI-lea intalnim aici pe Calistrat Sihastrul, un alt ucenic alSfantului Daniil de la Voronet. Acest mare isihast a adunat in jurul sau mai multi ucenici si a innoit prima sihastrie, cunoscuta in traditie sub numele de "Sihastria lui Calistrat", transformata spre sfarsitul secolului al XVI-lea in actuala Manastire Sucevita.
 
Cei mai renumiti sihastri, dupa Cuviosul Calistrat, au fost Pangratie arhimandritul (+1615) si Cuviosul Isachie (secolul al XVIII-lea). Primul s-a nevoit cu cativa ucenici pe o culme, numita pana azi "Dealul lui Pangratie", iar al doilea a sihastrit pe dealul Furcoiului. Dupa desfiintarea manastirii (in anul 1786), viata de sihastrie a inceput sa se stinga.
 
Manastirea Sucevita - marturia evlaviei lui Ieremia Movila
Legenda spune ca, mai tarziu, dupa secolul al XVI-lea, pentru rascumpararea a cine stie caror pacate, o femeie a adus cu carul ei tras de bivoli, timp de treizeci de ani, piatra necesara actualei constructii. Documentar, Manastirea Sucevita este atestata la anul 1586, ca rezultat al initiativei mitropolitului Gheorghe Movila.
 
Dupa venirea pe tronul Moldovei, in anul 1595, Ieremia Movila adauga bisericii doua pridvorase, amplasate la intrare, zidurile si turnurile de incinta, care confera manastirii infatisare de cetate medievala, o casa domneasca, ale carei ruine se mai vad si astazi pe latura de nord, precum si chilii pentru calugari.
 
Tot in timpul domniei lui Ieremia Movila se picteaza biserica in interior si exterior. Pictura, realizata in fresca, a fost executata de doi pictori moldoveni, Ioan Zugravul si fratele sau Sofronie, si se pastreaza in forma originala. Aceasta are o valoare artistica, culturala, istorica si duhovniceasca incontestabile in intreaga lume.
 
In camera mormintelor isi dorm somnul de veci fratii voievozi Ieremia  si Simion Movila ale caror lespezi funerare din marmura de Ruschita sunt, in traditia inaugurata de Stefan cel Mare, valoroase obiecte de arta medievala romaneasca.
Monumentul este in realitate ctitorie comuna a familiilor Movilestilor - mari boieri, carturari si chiar domnitori ai Moldovei si Tarii Romanesti intre secolele XVI-XVII.
 
Tabloul votiv infatisand familia lui Ieremia Movila, se desfasoara in partea stanga a usii naosului, in partea opusa aflandu-se al doilea tablou votiv reprezentand pe mitropolitul Gheorghe Movila, initiatorul construirii bisericii, si pe tatal fratilor Movila, Ioan Movila (fost logofat, calugarit la batranete cu numele de Ioanichie).

### Manastirea Sucevita - arhitectura unei bijuterii moldave

Construita in stilul arhitecturii moldovenesti - imbinare de elemente de arta bizantina si gotica, la care se adauga elemente de arhitectura ale vechilor biserici de lemn din Moldova - Manastirea Sucevita, de mari proportii, pastreaza planul trilobat si stilul statornicit in epoca lui Stefan cel Mare, cu pridvorul inchis.
 
Nota aparte fac celelalte doua mici pridvoare deschise - stalpi legati prin arcuri in acolada - plasati mai tarziu pe laturile de sud si de nord. Prin excelenta "muntenesti", pridvoarele constituie un evident ecou al arhitecturii din Tara Romaneasca. Se mentin firidele absidelor, chenarele gotice din piatra si ocnitele numai la turla, inclusiv pe baza ei stelata.
 
Incinta manastirii este un patrulater cu laturile de 100 si 104 metri, inconjurat de ziduri inalte de 6 metri si groase de 3 metri, prevazute cu contraforturi, metereze, drum de straja, patru turnuri de colt si unul cu paraclis peste gangul intrarii - stema Moldovei.
 
In incinta manastirii se mai afla incaperi ale vechii case domnesti si beciuri unde ar fi fost ascunsa o fabuloasa avere, conform marturiei lui Ion Neculce.

### Manastirea Sucevita - pictura in fresca recunoscuta mondial

Manastirea Sucevita, ultima biserica moldava zugravita in exterior, este un "testament al artei vechi moldovenesti". Traditia si inovatia se impletesc original si pitoresc intr-o desfasurare multicroma dominata de un verde crud, plin de viata.
 
Programul iconografic al picturii interioare si exterioare respecta traditia constituita in epoca lui Petru Rares (prima jumatate a sec. al XVI-lea), dar introduce teme noi, cu caracter teologico-dogmatic, cum este scena din conca naosului reprezentand imnul liturgic "Unul nascut.." si alte reprezentari ale Sfintei Treimi.
 
O trasatura caracteristica a picturii de la Sucevita este inclinatia spre naratiune, configurand cicluri complete din vietile unor sfinti (Sfantul Pahomie, Sfantul Ioan cel Nou de la Suceava, Sfantul Ierarh Nicolae, Sfantul Mucenic Gheorghe, Viata lui Moise etc), prezentate cu scop educativ.
 
Stiinta si maiestria pictorilor se descifreaza mai ales in abordarea perspectivelor studiate, a popularii fundalurilor cu peisaje sau arhitecturi specifice spatiului artistic post-bizantin din aceasta zona a Europei.
 
Pictura murala de la Manastirea Sucevita, considerata de cercetatorul de arta francez Paul Henry drept "testamentul artei moldovenesti", incheie epoca de mari creatii care a fost secolul al XVI-lea, ale carei monumente cu pictura exterioara de la Humor, Moldovita, Arbore si Voronet constituie capodopere ale artei universale.
 
### Manastirea Sucevita - pictura interioara "intre traditie si inovatie"

Pictura interioara este repartizata pe toata suprafata disponibila conform schemelor traditionale, imbogatita insa prin subiecte mai putin obisnuite in Moldova, dar familiare pentru Muntenia - spre exemplu: reprezentarea Cortului Marturiei, in altar. Iconostasul Manastirii Sucevita este sculptat in lemn de tisa, in stil baroc-rococo si dateaza din anul 1801.
 
Pridvorul intampina, ca de obicei, cu Judecata de Apoi si o foarte pamanteana relatare istorica: Intampinarea moastelor Sfantului Ioan cel Nou la curtea lui Alexandru cel Bun.
 
Naosul cuprinde un mozaic miniatural de intamplari din Viata lui Iisus, trei imagini ale Genezei unde natura si peisajul ies in prim plan - sunt tratate cu generozitate si semnificativ, zugravii plasand fara sfiala in ambianta persano-mediteraneeana maci, garofite si vita de vie - si "tabloul votiv", care este si el bogat in personaje.
 
Unica in pictura noastra este iconografia ocnitei - Viata lui Moise - tot miniaturizata, unde apar si catei, purcei, ba chiar evrei cu caciuli tuguiate, elemente laice de sorginte locala, in timp ce Maica Domnului - pe bolta - are flori in nimb si este incorporata unui peisaj montan.
 
Alte sute de scene descriu, in pronaos, Viata Sfantului Gheorghe, Calendarul, Sinoadele, imagini din Viata Sfantului Nicolae ce se desfasoara in ambianta marina.
 
### Manastirea Sucevita - pictura exterioara.. "testament al vechii arte moldovenesti"

Sucevita, ultima biserica din Bucovina zugravita pe fatade (in anul 1596), monumentul cu cel mai mare numar de imagini religioase din tara, este un "testament al artei vechi moldovenesti" (Paul Henry). Traditia si inovatia se impletesc original si pitoresc intr-o desfasurare multicroma dominata de verdele cu "intensitatea smaraldului si vigoarea ierbii proaspete dupa ploaie".
 
Zugravii, fratii moldoveni Sofronie si Ion, s-au dovedit buni cunoscatori ai randuielilor iconografice, dar si ai arhitecturii italiene (Imnul acatist - la sud) sau rusesti (Pocrovul - intre ferestrele gotice).
 
Pictura exterioara a Manastirii Sucevita este cea mai bine pastrata din grupul bisericilor moldovenesti cu pictura exterioara, fiind totodata se singura care-si pastreaza latura de nord, unde este reprezentata scena "Scara virtutilor", cea mai impresionanta scena, prin amploarea si contrastul dintre ordinea ingerilor si haosul iadului.
 
Din tematica picturii mai amintim: Rugaciunea tuturor sfintilor, Arborele lui Iesei, cicluri complete din viata unor sfinti: Sfantul Ioan cel Nou, Sfantul Ierarh Nicolae,Sfantul Mucenic Gheorghe, friza profetilor si filosofilor antichitatii, intre care regasim pe David si Solomon, Homer, Sofocle si Aristotel.
 
Fatada sudica este decorata cu "Arborele lui Iesei", avand la baza filosofii antici, "Acatistul Maicii Domnului", "Rugul in flacari" si "Acoperamantul Maicii Domnului". Scenele si personajele din Arborele lui Iesei apar cel putin la fel de importante ca peisajul (element de prim plan la Moldovita ori Voronet).
 
Pe peretii celor trei abside, in sapte registre pe orizontala, este redata "Rugaciunea tuturor sfintilor", "Cinul", tema unica in lumea crestin-ortodoxa, creatie a scolii de pictura din Moldova. Aceasta reprezentare iconografica se impune prin puterea de sugestie si colorit.
 
Revelatoare si definitorie pentru Sucevita ramane insa Scara Sfantului Ioan Climax (la nord), cea mai vasta interpretare iconografica romaneasca a credintei intr-o prima judecata imediat dupa moarte si una din cele mai valoroase compozitii ale picturii medievale romanesti. Aici, Vamile vazduhului nu mai dau nici o sansa pacatosilor. Este redata lupta dintre bine si rau, incercarea omului de a pasi spre perfectiune pentru a-si redobandi chipul pierdut prin caderea in pacat.
 
Peretele de vest nu are pictura - se spune ca zugravul, care lucra in paralel la Manastirea Sucevita a Movilestilor si la Manastirea Teodoreni din Burdujeni, a cazut de pe schela Manastirii Sucevitei si a murit.
 
La Manastirea Sucevita s-au facut intre anii 1958-1969 importanta lucrari de restaurare.

### Manastirea Sucevita - muzeul manastirii

In complexul cultural-artistic de la Manastirea Sucevita, vizitatorul dornic de a cunoaste arta medievala a secolului al XV-lea si al XVI-lea gaseste, reunite, arhitectura religioasa, de aparare si civila, monastica, pictura, sculptura in lemn si piatra, broderii, manuscrise miniate si argintarie.
             
Muzeul manastirii este in posesia uneia dintre cele mai bogate si mai pretioase colectii de arta medievala din Moldova: acoperamintele de morminte ale domnitorilor Ieremia (datand din 1606) si Simion Movila (1609), capodopere ale broderiei, totodata printre cele mai reusite portrete laice din epoca: epitaful cu 10.000 de margaritare (1597), caseta de argint cu parul doamnei Elisabeta, sotia lui Ieremia Movila.
 
Printre exponatele pastrate cu grija si evlavie in muzeul Manastirii Sucevita se remarca broderiile de valoare exceptionala, datand din secolele al XV-XVI-lea, din vremea lui Stefan cel Mare si Ieremia Movila, lucrate cu fir de aur, argint, matase si perle.
 
Cele mai importante piese sunt portretele lui Ieremia si Simion Movila, un epitaf cu perle, tetraevangheliarele ferecate in argint aurit, un chivot donat de Mitropolitul Gheorghe Movila. Remarcabile sunt si pietrele tombale din gropnita ale celor doi Movilesti, cu unele influente muntenesti in decoratia cioplita.
 
Datorita valorii sale si a rolului educativ, religios si cultural, Manastirea Sucevita, perla a ortodoxiei romanesti, face parte din patrimoniul universal.

### Manastirea Sucevita - localizare si date de contact

Manastirea Sucevita se afla in Comuna Sucevita, judetul Suceava.
 
Accesul la manastire se face de pe Drumul National 17A dinspre Radauti, spre Sud-Vest pana la localitatea Marginea (aflata la o distanta de 11 kilometri), iar de aici se ajunge imediat la Sucevita (dupa alti 5 kilometri).
 

