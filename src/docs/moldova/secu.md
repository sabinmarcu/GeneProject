<h4 class="right"><a href="/moldova">Inapoi</a></h4>

# Manastirea Secu

Date generale:

* 60 virtuitori, viata de obste
* Hram: Taierea Capului Sfantului Ioan Botezatorul
* Acces: din Targu-Neamt spre Poiana Largului, pe DN15B, 13,5 km, stanga pe DJ157F, 7 km;
* Staret: arhim. Vichentie Amariei;
* Adresa: com. Vanatori, 617500, jud. Neamt

<figure class="center"><img src="/images/scu.jpg" alt=""></figure>

### Despre manastirea Secu:

Manastirea Secu este una dintre vechile vetre monahale ortodoxe din judetul Neamt. Aflata intre localitatile nemtene Vanatori si Pipirig, manastirea a fost construita in anul 1602, de catre marele vornic Nestor Ureche, tatal marelui cronicar Grigore Ureche, pe locul unei mici sihastrii, numita atunci "Schitul lui Zosima", asezamant intemeiat in anul 1564.

### Manastirea Secu - scurt istoric

Manastirea Secu este o vatra monahala de intensa traire duhovniceasca, a carei vechime se ridica la aproape cinci sute de ani. In jurul anului 1500, pe domeniul feudal al Cetatii Neamt, pe valea paraului Secu, se aseaza un grup de sihastri care vor intemeia mai apoi, in anul 1530, sub conducerea ieroschimonahului Zosima, calugar de la Manastirea Neamt, schitul cu acelasi nume, "Schitul lui Zosima".
  
Domnitorul Petru Rares (1527-1546) a cladit biserica Schitului Zosima pe locul actualei biserici a cimitirului manastirii. Schitul a fost ingradit cu zid de piatra in anul 1550, de catre doamna Elena, sotia voievodului, si de fiii sai. Din acest zid se mai pastreaza astazi o mica parte, la intrarea in manastire, in dreptul actualei biserici a cimitirului, unde, in urma cu cinci secole, fusese poarta de intrare in schit si clopotnita acestuia.

Acelasi domnitor, anume Petru Rares, in prima lui domnie, a intarit stapanirea asupra pamanturilor ce apartineau mosiei Cetatii Neamt, daruindu-le calugarilor de pe valea paraului Secu. Episcopul Melchisedec Stefanescu, vorbind despre inceputurile Manastirii Secu, aminteste ca pana in anul 1910, pe zidul clopotnitei din manastire, in nisa unde se afla acum o fresca cu Sfantul Ioan Botezatorul, se gasea pisania originala de la biserica construita de voievodul Petru Rares, pisanie care s-a deteriorat, din cauza asprimii vremurilor.
  
In vremea voievozilor Alexandru Lapusneanu (1552-1561; 1564-1568), Petru Schiopu (1574-1579; 1581-1591) si Aron Tiranul (1591-1595), schitul lui Zosima mai primeste cateva danii spre folosinta si intretinerea calugarilor sihastri din aceste locuri. Astfel, spre sfarsitul secolului al XVI-lea, schitul lui Zosima cunoaste o dezvoltare deosebita, mai ales din punct de vedere economic.

In secolul al XVII-lea, Nestor Ureche, vornicul Tarii de Jos, tatal cunoscutului cronicar Grigore Ureche, impreuna cu sotia sa Mitrofana, ctitoresc manastirea de piatra, in forma de cetate dreptunghiulara, cu biserica mare in mijlocul zidurilor, careia ii aseaza drept hram "Taierea capului Sfantului Ioan Botezatorul", sarbatorit in fiecare an, la data de 29 august.
  
Nestor Ureche ajunsese in randurile celor dintai boieri ai Moldovei, sub domnia lui Ieremia Movila, prin bogatia casei sale, catre care se indreptau veniturile a peste saptezeci de sate, dar si prin istetimea mintii. El avea demnitatea de "mare vornic", fiind judecatorul principal al tarii si "mai marele curtii domnesti".

Marele boier a inzestrat aceasta ctitorie cu odoare, carti si mosii, asa cum erau inzestrate toate manastirile domnesti in vremea voievodului Ieremia Movila. Pe atunci in scaunul Mitropoliei Moldovei era Gheorghe Movila, fratele voievodului, egumen la Manastirea Secu fiind ieroschimonahul Dosoftei.
  
Pisania originala, asezata pe peretele de sud al bisericii mari, scrisa in limba slavona, marturiseste urmatoarele: "Cu vrerea Tatalui si cu ajutorul Fiului si cu savarsirea Sfantului Duh, cu rugaciunile Preacuratei Nascatoare de Dumnezeu si cu ale Sfantului Ioan Inaintemergatorul si cu ale tuturor sfintilor, cu bunavointa si ingaduinta dreptcredinciosului domnului nostru Io Ieremia Movila Voievod, cu mila lui Dumnezeu Domn Tarii Moldovei si a de Dumnezeu daruitilor sai fii Io Constantin si Alexandru Voievod si cu a celuilalt frate al sau Simeon Movila Voievod si a copiilor sai; si cu binecuvantarea fratelui domniei lor Preasfintitului Gheorghe Moghila, Mitropolitul Sucevei, cu buna ravna dumnezeiasca si cu adevarata avere de la Dumnezeu daruita a adevaratilor ctitori...
  
... sau facut acest locas dumnezeiesc si sau zidit spre lauda lui Dumnezeu celui Inalt, in numele Sfantului Slavitului Prooroc Inaintemergatorul si Botezatorul lui Hristos Ioan si a cinstitei lui taieri, de smeritul si mult gresitul si nevrednicul rob al Stapanului Hristos, Nestor Ureche, Marele Vornic al Tarii de Jos si de Doamna lui Mitrofana si de copiii lui: Vasile si Grigore si de alti de Dumnezeu daruiti copii ai lor. Sfintilor parinti petrecatori din acest sfant locas ca sa va rugati lui Dumnezeu pentru noi mult gresitii robi ai lui Dumnezeu, Nestor Ureche si sotia sa Mitrofana si pentru tot neamul lor si pentru iertarea pacatelor lor in vecii vecilor. Amin. Si sau inceput a se zidi la anul 7110 (1602), iunie 7, si s-a ispravit in acelasi an, octombrie 5."
  
Icoana Maicii Domnului numita "Cipriota", o icoana indeobste cunoscuta ca facatoare de minuni, este asezata in biserica cea mare din Manastirea Secu, alaturi de o alta nepretuita comoara, Moastele Sfantului Ierarh Varlaam al Moldovei. Icoana Maicii Domnului Indrumatoarea - Hodighitira, cunoscuta si sub denumirea de "Cipriota" a fost daruita de catre domnitorul Vasile Lupu renumitului carturar al vremii, Sfantului mitropolit Varlaam al Moldovei, ca semn de pretuire deosebita, in anul 1647. Numele icoanei se trage de la faptul ca icoana este adusa de domnitor din Insula Cipru, unde este posibil sa fi fost pictata intre anii 1541-1546.

Intre anii 1647-1718, icoana Maicii Domnului a stat in Biserica Sfantul Nicolae din Cetatea Neamtului, supusa canonic, din anul 1646, de catre acelasi domnitor, Manastirii Secu. Deoarece in anul 1718 Cetatea Neamtului a fost distrusa din ordinul turcilor, in vremea domnitorului Mihail Racovita, obiectele mai importante ale Bisericii Sfantul Nicolae au fost aduse la Manastirea Secu, printre ele aflandu-se si Icoana Maicii Domnului Cipriota.
  
Icoana Maicii Domnului a fost asezata in biserica Schitului Sfantul Nifon, unde a stat pana in anul 1758, cand aceasta este adusa in biserica cimitirului manastirii. Mult mai tarziu, abia in anul 1876, icoana va fi asezata in biserica cea mare, unde se afla si in prezent. La data de 20 iulie 1879, icoana Maicii Domnului Cipriota a fost imbracata in argint de catre boierul Nicolae Albu si sotia sa Maria, din Piatra Neamt. Tot in aceasta perioada, icoana va primi si o strana de lemn, in care ea se afla asezata si astazi, lucrata din fier si lemn bogat ornamentat, in stil baroc.
 
Mitropolitul Varlaam a pastorit Mitropolia Moldovei intre anii 1632-1653, in timpul domnitorilor Alexandru Ilias, Miron Barnovschi, Moise Movila si Vasile Lupu. Mitropolitul cu viata sfanta a fost inmormantat in zidul de miazazi al bisericii Manastirii Secu. Pentru ravna sa in apararea dreptei credinte si pentru vietuirea sa, la propunerea Sinodului mitropolitan al Mitropoliei Moldovei si Bucovinei, in data de 12 februarie 2007, Sfantul Sinod al Bisericii Ortodoxe Romane a inscris in randul sfintilor din calendar pe invatatul Mitropolit Varlaam al Moldovei, cu zi de pomenire la 30 august. Sfintele sale Moaste sunt pastrate in biserica cea mare a Manastirii Secu, in pridvor.
 
 


